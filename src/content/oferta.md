# Редакція оферти від 18 квітня 2025 року

Цей документ є пропозицією (офертою) укласти (приєднатися) за допомогою інформаційно-телекомунікаційних систем договір про надання інформаційних послуг (надалі «Договір») на передбачених нижче умовах.

Договір укладається від імені Громадської організації «ТопИздаТо» (Код ЄДРПОУ: 44894768) або Благодійної організації «БФ ІТ-ПАРОСТОК» (Код ЄДРПОУ: 44550531) в особі представника за договором цивільно-правового характеру Роговського Андрія Ейріхтовича (далі разом або окремо – «ТопИздаТо») з однієї сторони та з фізичною або юридичною особою (далі – «Користувач») з іншої сторони.

«ТопИздаТо» та «Користувач» разом по Договору іменуються як «Сторони», а кожен окремо як «Сторона».

Договір приєднання не є публічним договором у розумінні ст. 633 Цивільного кодексу України, оскільки «ТопИздаТо» залишає за собою право відмовитись від укладення договору з Користувачем, якщо він не відповідає умовам використання Сервісу, у разі незгоди з порядком надання інформаційних послуг за цим Договором або з інших підстав.

Користуючись сайтом ТопИздаТо та/або проставленням галочки навпроти поля «Ознайомлений та погоджуюсь з умовами оферти» при реєстрації на Сервісі ТопИздаТо та/або здійсненням оплати за додаткові послуги за допомогою онлайн платіжного засобу, Користувач приєднується до Договору та акцептує оферту.

Погоджуючись з умовами Договору шляхом беззастережного прийняття пропозиції (умов), Користувач також підтверджує свою правоздатність і повну дієздатність, а також усвідомлює відповідальність за порушення зобов’язань, які покладаються на нього в результаті акцепту цієї оферти та укладання Договору.

Ця оферта набирає чинності з моменту розміщення в мережі Інтернет за адресою: topizda.to і діє до моменту її відкликання. ТопИздаТо вправі в будь-який час на свій розсуд змінювати будь-які умови оферти в односторонньому порядку або відкликати її без попереднього узгодження з Користувачем.

Моментом припинення чинності оферти вважається момент її відкликання ТопИздаТо у будь-який спосіб або момент припинення функціонування сайту topizda.to.

У разі зміни ТопИздаТо умов оферти, нова редакція оферти набуває чинності з моменту розміщення нової оферти в мережі Інтернет за адресою: topizda.to, якщо інший термін не зазначений при такому розміщенні.

Послуги надаються за принципом «як є» та «за наявністю». ТопИздаТо не дає жодних гарантій і не несе відповідальності за невідповідність очікувань, надій, припущень Користувача від використання послуг.

---

### 1. Терміни та їх визначення

1.1. «Сервіс» – маркетплейс, платформа для розміщення інформації про послуги підрядників, команд бізнесу та освітніх організацій (університетів, коледжів, курсів) з метою організації підрядів на тендери бізнесу. Інформація розміщується та адмініструється ТопИздаТо на сайті: topizda.to.

1.2. «Інформаційні послуги» – надання можливості Користувачу розміщувати та переглядати інформацію про послуги підрядників, команд бізнесу та освітніх організацій через Особистий кабінет на Сайті, а також обмін повідомленнями між Користувачами в межах Сервісу.

1.3. «Додаткові послуги» – послуги, що можуть надаватися ТопИздаТо за індивідуальними умовами, які потребують операційної діяльності та можуть передбачати сплату сервісного збору. ТопИздаТо може залишити до 20% від суми сервісного збору на статутну діяльність для покриття господарських витрат, решта перераховується БО «БФ ІТ-ПАРОСТОК» для подальшого розподілу представнику за договором цивільно-правового характеру.

1.4. «Інформаційний контент» – текстові, графічні, аудіовізуальні матеріали, розміщені Користувачем на Сервісі, які стосуються його діяльності, пропозицій щодо підрядів або тендерів.

1.5. «Акаунт» або «обліковий запис» – інструмент повноважного використання прав доступу до Особистого кабінету та Сервісу через мережу Інтернет, який містить інформацію про Користувача, засоби отримання доступу через процедуру ідентифікації, аутентифікації та авторизації Користувача, а також ідентифікатор акаунту.

1.6. «Ідентифікатор акаунту» – інформація, що присвоюється акаунту Користувача та призначена для його визначення (ідентифікації) серед інших акаунтів на Сайті.

1.7. «Особистий кабінет» – віртуальний розділ Сайту, через інтерактивний інтерфейс якого Користувач отримує доступ до розміщення та перегляду Інформаційного контенту, обміну повідомленнями та іншої інформації, необхідної для виконання Договору.

1.8. «Сайт» – інформаційний ресурс у мережі Інтернет, що складається з однієї чи певної кількості сторінок, кожна з яких має власний зміст (контент) та адресу в мережі Інтернет, доступний за доменним іменем topizda.to. Позначення в Договорі належності Сайту Стороні як «Сайт ТопИздаТо» розуміється як підтвердження з боку відповідної Сторони її права використовувати Сайт з метою надання доступу до Сервісу за Договором.

1.9. «Співробітники та/або представники» – особи, що з боку ТопИздаТо беруть участь в укладенні, виконанні, припиненні Договору, зокрема фахівці, залучені для забезпечення належного виконання обов’язків та/або здійснення прав за Договором.

1.10. «Сервісний збір» – грошова сума, що може сплачуватися Користувачем за надання Додаткових послуг, які потребують операційної діяльності ТопИздаТо.

---

### 2. Предмет договору

2.1. ТопИздаТо зобов’язується надати Користувачу:

2.1.1. Доступ до Особистого кабінету та Сервісу для розміщення та перегляду Інформаційного контенту, а також обміну повідомленнями між Користувачами.

2.1.2. Можливість використання Сайту для публікації інформації про послуги підрядників, команд бізнесу чи освітніх організацій з метою організації підрядів на тендери бізнесу.

2.1.3. За необхідності – Додаткові послуги за індивідуальними умовами, які можуть передбачати сплату сервісного збору.

2.2. Послуги надаються безкоштовно, за винятком випадків надання Додаткових послуг, що передбачають сплату сервісного збору.

2.3. ТопИздаТо не є стороною договорів між Користувачами (підрядниками, командами бізнесу, освітніми організаціями) та не несе відповідальності за їх взаємодію поза межами Сервісу.

---

### 3. Ціна договору та розрахунки за договором

3.1. Інформаційні послуги за Договором надаються безкоштовно, якщо інше не передбачено умовами надання Додаткових послуг.

3.2. Ціна Додаткових послуг визначається у відповідному розділі на сайті topizda.to або погоджується між Сторонами в порядку електронного листування.

3.3. Розрахунки за Додаткові послуги здійснюються через онлайн платіжні системи, доступні на Сайті ТопИздаТо.

3.4. Оплата здійснюється у національній валюті України – гривні (за курсом, визначеним банком, обраним ТопИздаТо для конвертації валюти станом на день оплати).

3.5. Вартість Додаткових послуг не включає розмір комісії банків чи платіжних систем, яка сплачується за рахунок Користувача.

3.6. У разі надання Додаткових послуг ТопИздаТо може залишити до 20% від суми сервісного збору на статутну діяльність для покриття господарських витрат. Решта суми перераховується БО «БФ ІТ-ПАРОСТОК» для подальшого розподілу представнику за договором цивільно-правового характеру.

3.7. У разі оплати Додаткових послуг частинами (за наявності такої можливості) Користувач зобов’язаний дотримуватися графіку платежів, погодженого з ТопИздаТо. Графік платежів надсилається на електронну адресу Користувача, вказану при реєстрації, та є невід’ємною частиною Договору.

3.7.1. У разі несвоєчасної оплати за графіком ТопИздаТо має право припинити надання Додаткових послуг та обмежити доступ до Особистого кабінету.

3.7.2. Для зміни термінів оплати за графіком Користувач має звернутися на електронну адресу admin@topizda.to не пізніше ніж за 14 календарних днів до дня наступного платежу.

3.8. У разі оплати Додаткових послуг частинами через банки, доступні на сайті topizda.to, порядок списання платежів регулюється між Користувачем та відповідним банком.

3.9. Сума знижок, акційних пропозицій або інших спеціальних умов щодо Додаткових послуг не підлягає сумуванню. У разі одночасної дії кількох знижок Користувач має право скористатися лише однією з них на власний вибір.

---

### 4. Умови відмови від Додаткових послуг

4.1. Кошти за Додаткові послуги вартістю до $10 включно поверненню не підлягають.

4.2. У разі відмови Користувача від Додаткових послуг після оплати:

4.2.1. Якщо запит на повернення подано до початку надання Додаткових послуг, поверненню підлягають сплачені кошти за вирахуванням 20% (комісія/податки).

4.2.2. Якщо запит на повернення подано протягом перших 14 календарних днів від початку надання Додаткових послуг, поверненню підлягають сплачені кошти за вирахуванням 30% (комісія/податки, операційні витрати).

4.2.3. Після 14 календарних днів від початку надання Додаткових послуг кошти не повертаються.

4.3. Для оформлення повернення Користувач має заповнити відповідну форму, надану ТопИздаТо, та надіслати запит на електронну адресу admin@topizda.to. ТопИздаТо підтвердить отримання форми протягом 2 робочих днів. Повернення коштів здійснюється протягом 30 календарних днів з моменту погодження повернення.

4.4. Якщо Користувач не скористався Додатковими послугами з власної вини або порушив порядок відмови, кошти не відшкодовуються.

---

### 5. Порядок надання доступу до Сервісу

5.1. Протягом 3 (трьох) робочих днів після реєстрації Користувача на Сайті ТопИздаТо надає доступ до Особистого кабінету для розміщення та перегляду Інформаційного контенту.

5.2. У разі оплати Додаткових послуг доступ до них надається відповідно до погоджених умов. ТопИздаТо не несе відповідальності, якщо Користувач не скористався Додатковими послугами з власної вини.

5.3. Інформаційний контент, розміщений Користувачем, має відповідати вимогам законодавства України та умовам цього Договору.

---

### 6. Обов’язки Користувача

6.1. Прийняти та, у разі замовлення Додаткових послуг, оплатити їх відповідно до умов Договору.

6.2. Використовувати Сервіс особисто, не передавати доступ до Особистого кабінету третім особам.

6.3. Не копіювати, не відтворювати та не поширювати Інформаційний контент, розміщений іншими Користувачами, без їхньої згоди.

6.4. Дотримуватися етичної комунікації (не використовувати нецензурну лексику, образливі вирази, провокаційні висловлювання тощо) під час взаємодії з ТопИздаТо, іншими Користувачами або представниками Сервісу.

6.5. Не розміщувати на Сервісі матеріали, що порушують авторське право, особисті права інших осіб або законодавство України.

6.6. Не розміщувати спам або повідомлення, що не стосуються тематики Сервісу.

---

### 7. Відповідальність та порядок вирішення спорів

7.1. У разі порушення Користувачем умов розділу 6 цього Договору або несвоєчасної оплати Додаткових послуг ТопИздаТо має право в односторонньому порядку відмовитися від Договору та заблокувати доступ до Особистого кабінету.

7.1.1. Повернення коштів у разі дострокового припинення Договору не здійснюється.

7.2. У разі виявлення ТопИздаТо порушень, передбачених п.п. 6.2, 6.3, 6.4 цього Договору, Користувач зобов’язується сплатити штраф у розмірі 200% вартості Додаткових послуг (за їх наявності) протягом 14 днів з моменту направлення ТопИздаТо відповідного повідомлення на електронну адресу Користувача, вказану при реєстрації.

7.2.1. Достатнім підтвердженням порушень є дані про використання Користувачем Сервісу, доступні через Особистий кабінет, а також скріншоти чи інші програмні засоби, що фіксують порушення.

7.3. Усі суперечки вирішуються шляхом переговорів. У разі недосягнення згоди спір підлягає вирішенню в суді відповідно до законодавства України.

7.4. ТопИздаТо не несе відповідальності за якість роботи програмного забезпечення чи обладнання третіх осіб, необхідних для використання Сервісу.

7.5. Будь-які зобов’язання ТопИздаТо щодо відшкодування збитків, неустойки, компенсацій чи штрафів припиняються шляхом повернення Користувачу сплаченої суми за Додаткові послуги (за їх наявності) протягом 3 робочих днів з моменту повідомлення Користувача про відступне, але не пізніше 45 робочих днів з моменту отримання вимоги Користувача.

---

### 8. Інтелектуальна власність

8.1. Права інтелектуальної власності на елементи сайту topizda.to (текстовий контент, зображення, відео, логотипи, графіка, дизайн) належать ТопИздаТо.

8.1.1. ТопИздаТо не передає Користувачу прав інтелектуальної власності на такі об’єкти та не надає дозволу на їх використання поза межами Договору.

8.2. Користувач, приєднуючись до Договору, підтверджує, що доступ до Сервісу не спричиняє виникнення у нього майнових прав чи ліцензій на Сервіс як об’єкт інтелектуальної власності.

8.3. Користувач надає ТопИздаТо дозвіл на використання та поширення Інформаційного контенту, розміщеного ним на Сервісі, для інформаційно-маркетингових цілей (наприклад, у соціальних мережах) без додаткових виплат.

8.4. Користувач підтверджує, що розміщений ним Інформаційний контент не порушує права інтелектуальної власності третіх осіб.

---

### 9. Форс-мажорні обставини

9.1. Сторони звільняються від відповідальності за невиконання зобов’язань за Договором у разі дії форс-мажорних обставин (війна, стихійні лиха, відключення електроенергії, протиправні дії третіх осіб тощо).

9.2. Сторона, що зазнала впливу форс-мажору, повинна повідомити іншу Сторону протягом 3 робочих днів. Відсутність повідомлення позбавляє права посилатися на форс-мажор.

9.3. Дія форс-мажору підтверджується документами, виданими компетентними органами, протягом 7 робочих днів.

9.4. У разі тривалості форс-мажору понад 30 календарних днів Сторони мають право розірвати Договір без відшкодування збитків, за умови розрахунків за фактично надані послуги.

---

### 10. Комунікація з Користувачем

10.1. Користувач погоджується на отримання повідомлень від ТопИздаТо через електронну пошту, SMS, месенджери (Telegram, Viber, WhatsApp тощо) в межах виконання Договору.

10.2. Технічна підтримка надається через електронну адресу admin@topizda.to.

---

### 11. Інші умови

11.1. Договір діє протягом 6 місяців з моменту акцепту оферти. Користувач має підтверджувати пролонгацію кожні 6 місяців відповідно до вимог GDPR. Користувач може в будь-який момент запросити видалення персональних даних, надіславши запит на admin@topizda.to.

11.2. Договір регулює розпорядження майновими правами інтелектуальної власності на Інформаційний контент, розміщений Користувачем.

11.3. Договір може бути розірваний за взаємною згодою Сторін шляхом електронного листування (адреса ТопИздаТо: admin@topizda.to; адреса Користувача: вказана при реєстрації).

11.4. Електронне листування Сторін вважається вчиненим у письмовій формі та має юридичну силу нарівні з паперовими документами.

11.5. Користувач надає згоду на обробку персональних даних відповідно до Політики конфіденційності та вимог GDPR.

11.6. ТопИздаТо може змінити умови Договору, розмістивши нову редакцію на сайті topizda.to. У разі незгоди Користувач може розірвати Договір, повідомивши ТопИздаТо через admin@topizda.to.

11.7. З питань, не врегульованих Договором, Сторони керуються законодавством України.

---

### Контактна інформація:

**Громадська організація «ТопИздаТо»**  
Код ЄДРПОУ: 44894768  
Адреса для листування: admin@topizda.to  

**Благодійна організація «БФ ІТ-ПАРОСТОК»**  
Код ЄДРПОУ: 44550531  
Представник за договором ГПХ: Роговський Андрій Ейріхтович  
Адреса для листування: admin@topizda.to
